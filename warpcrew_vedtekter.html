<html>

<head>
    <title>Vedtekter for Warpcrew</title>
        <meta charset="utf-8">
</head>
<body>

<style>
    body {
        width: 900px;
    }
    h1 { font-size: 20px; }
    h2 { font-size: 16px; }
    h3 { font-size: 14px; }
</style>
<div style="margin-bottom: 30px;">
    <img src="warpcrew_logo.png" style="float: left;">
    <div style="margin-left: 200px;">
        <h1>Vedtekter for Warpcrew</h1>
        <b>Vedtatt av årsmøtet, 27.02.2018</b><br>
        Endringshistorikk: <a href="https://github.com/Warpcrew/Vedtekter/commits/master">https://github.com/Warpcrew/Vedtekter/commits/master</a>
    </div>
</div>


<h2>§ 1 Formål</h2>

<p>Warpcrew er en ideell ungdomsorganisasjon. Warpcrew har som formål å organisere datainteressert ungdom for å fremme vekst, nyskapning og underholdning i miljøet gjennom datatreff. Warpcrew har som overordnet mål å arrangere minst én stor datasamling under navnet Warpzone i året.</p>

<p>Warpcrew er en partipolitisk og religiøs uavhengig organisasjon.</p>

<p>Warpcrew er organisert gjennom et arbeidsutvalg, et styre og et årsmøte.</p>

<h2>§ 2 Årsmøtet</h2>

<h3>§ 2.1 Årsmøtet</h3>
<p>Årsmøtet er Warpcrews øverste organ og avholdes normalt innen 1. februar hvert år. Styret har ansvar for å sende ut innkalling med dagsorden minst to uker før årsmøtet holdes. I tillegg skal innkallingen sette en frist for innmelding av forslag. Innkallingen kunngjøres gjennom på nettsider og utsending av epost, eventuelt SMS. Styreleder er møteleder fram til andre er valgt.</p>


<p>Årsmøtets skal alltid behandle følgende punkter:</p>

<ul>
    <li>Konstituering
        <ul>
            <li>Godkjenning av innkalling og dagsorden </li>
            <li>Valg av møteleder </li>
            <li>Valg av referent </li>
            <li>Valg av tellekorps </li>
            <li>Valg av to signatører av møtereferatet </li>
        </ul>
    </li>
    <li>Årsmelding fra styret</li>
    <li>Årsmelding fra arbeidsutvalget</li>
    <li>Godkjenning av regnskap fra forgående år</li>
    <li>Budsjett for inneværende år</li>
    <li>Vedtektsendringer</li>
    <li>Valg</li>
</ul>

<p>Styret er ansvarlig for å behandle innkommende forslag, innstille i alle saker og samt vedta dagsorden. Dersom et medlem krever det, skal det holdes voteres skriftlig om et fremlegg.</p>

<h3>§ 2.2 Tale-, forslags- og stemmerett</h3>
<p>På årsmøtet har alle betalende medlemmer tale-, forslag- og stemmerett. Med betalende medlemmer menes personer som har betalt medlemskontigent inneværende år før tidspunktet innkalling til årsmøte ble kunngjort eller i løpet av foregående kalenderår. Styret og arbeidsutvalget har i tale- og forslagsrett dersom disse ikke er betalende medlemmer. Årsmøtet kan gjennom eget vedtak tildele andre tale- og forslagsrett.</p>

<h3>§ 2.3 Valg</h3>
<p>På årsmøtet velges det personer til følgende verv i styret med en funksjonstid på 2 år:</p>
<ul>
    <li>Styreleder</li>
    <li>Nestleder</li>
    <li>Økonomiansvarlig</li>
    <li>3 Styremedlemmer</li>
</ul>
<p>Følgende skal også velges med 1-årig funksjonstid:</p>
<ul>
    <li>Ett varamedlem</li>
    <li>Revisor</li>
</ul>

<p>På årsmøtet velges det personer til følgende verv i arbeidsutvalg med en funksjonstid på 2 år:</p>
<ul>
    <li>Leder</li>
    <li>Nestleder</li>
    <li>Koordinator 1</li>
    <li>Koordinator 2</li>
    <li>Koordinator 3</li>
    <li>Koordinator 4</li>
</ul>

<p>På årsmøtet velges følgende verv samme år, de resterende styre- og arbeidsutvalgsmedlemmene velges det påfølgende/foregående året for å sikre overlapping.</p>
<ul>
    <li>Styreleder</li>
    <li>Styremedlem 2</li>
    <li>Styremedlem 3</li>
    <li>Nestleder for arbeidsutvalg</li>
    <li>Koordinator 1</li>
    <li>Koordinator 2</li>
</ul>

<p>Ethvert medlem kan kun ha ett verv i organisasjonen samtidig.</p>

<h3>§ 2.4 Ekstraordinært årsmøte</h3>

<p>Styret eller minst halvparten av organisasjonens medlemmer kan kreve at det skal holdes et ekstraordinært årsmøte. Styret innkaller via epost og annonserer på nettsiden med minimum en ukes varsel. Kun saker på dagsorden skal tas opp til behandling. Et ekstraordinært årsmøte kan holdes tidligst to uker etter et ordinært årsmøte. Forøvrig gjelder de samme forordninger som ved et ordinært årsmøte.</p>


<h2>§ 3 Styret</h2>

<p><b>§ 3.1</b> Styret tar seg av den daglige driften av organisasjonen mellom årsmøter. Oppgavene til styret er økonomi og regnskap, planlegge organisasjonens fremtid og ta beslutninger i viktige saker.</p>

<p><b>§ 3.2</b> Styret kan ved permanent frafall supplere seg selv.</p>

<p><b>§ 3.3</b> Styrets leder og nestleder har sammen signaturrett for organisasjonen. Styrets leder og nestleder har prokura hver for seg. Styret kan etter vedtak tildele ytterligere personer prokura.</p>

<p><b>§ 3.4</b> Styret er beslutningsdyktig når minst 3 av styrets medlemmer møter. Beslutninger fattes ved enkelt flertall. Varamedlemmer får stemmerett ved frafall i styret, etter den rekkefølgen de ble valgt på årsmøtet. Ved stemmelikhet får styreleder dobbeltstemme. Når leder ikke møter får nestleder dobbeltstemme ved stemmelikhet.</p>

<p><b>§ 3.5</b> Styremøter kalles inn til skriftlig via e-post, SMS eller lignende. Innkallingen må være sendt minst én uke før møtet og sendes til alle styremedlemmer. I enkelt- og hasteavgjørelser kan det fattes vedtak muntlig, per e-post, SMS eller lignende uten at det har vært avholdt et fysisk møte. Alle styremedlemmene skal i slike saker ha fått mulighet til å delta i vedtaket og minst 4 personer må ha vært involvert i ordskifte og avstemmingen. Som et tillegsskrav kreves det minimum 3 stemmer for at et gyldig vedtak skal være fattet. Slike vedtak skal loggføres og loggen skal godkjennes på førstkommende styremøte.</p>

<p><b>§ 3.6</b> På styremøtene møter styremedlemmene med tale-, forslags- og stemmerett og andre inviterte av styret med tale- og forslagsrett. Varamedlemmer stiller på styremøter med tale- og forslagsrett. Ved frafall i styret, rykker det antall frafalte styremedlemmer med varamedlemmer opp og gis stemmerett. Styret kan velge å lukke hele eller deler av et styremøte. Er møtet lukket må alle uten stemmerett forlate møtelokalet.</p>

<h2>§ 4 Arbeidsutvalg</h2>
<p><b>§ 4.1</b> Arbeidsutvalget tar seg av den daglige driften til organisasjonen. Hovedoppgavene til arbeidsutvalget er å planlegge og gjennomføre Warpzone og andre arrangement, inngå sponsoravtaler og gjennomføre de oppgaver som er vedtatt av årsmøtet eller styret.</p>

<p><b>§ 4.2</b> Arbeidsutvalget består av 6 medlemmer. Alle med funksjonstid på 2 år.</p>

<p><b>§ 4.3</b> Styret supplerer AU ved frafall eller som følge av eksklusjon.</p>

<p><b>§ 4.4</b> Arbeidsutvalget rapporterer til styret.</p>

<p><b>§ 4.5</b> Arbeidsutvalget er beslutningsdyktig når minst halvparten av medlemmene er tilstede. Beslutninger fattes ved flertall. Ved stemmelikhet har leder dobbeltstemme.</p>

<p><b>§ 4.6</b> Arbeidsutvalget sine møter innkalles når lederen eller minst to av medlemmene ber om det. Innkalling til arbeidsutvalgmøter må være sendt minst én uke før møtet og sendes per epost, SMS eller lignende til arbeidsutvalget og styret. På møtet deltar arbeidsutvalgmedlemmene med tale, forslags- og stemmerett og styret med tale- og forslagsrett.</p>

<h2>§ 5 Regnskap</h2>

<p>Styret har ansvaret for å føre regnskap for organisasjonen. Det skal føres eget regnskap for hvert Warpzone-arrangement i tillegg til årsregnskapet. Årsregnskapet godkjennes av årsmøtet.</p>

<p>Arbeidsutvalget har ansvaret for å samle og overlevere styret alle bilag fra arrangementer og drift.</p>

<h2>§ 6 Vedtektsendringer</h2>

<p>Vedtektene kan kun endres på årsmøtet med 2/3 flertall.</p>

<p>Vedtektene trer normalt i kraft etter at årsmøtet har blitt hevet, men dersom et det forslag om noe annet, kan dette vedtas med 3/4 flertall.</p>

<h2>§ 7 Oppløsning</h2>

<p>Forslag om oppløsning av Warpcrew skal skje på årsmøtet og krever minst 3/4 flertall. Dersom forslag om oppløsing vedtas på årsmøtet, skal det holdes et nytt ekstraordinært årsmøte 14 dager senere. På dette ekstraordinære årsmøtet skal det eneste punktet på dagorden skal være en endelig beslutning om oppløsning og kreves 3/4 flertall for å vedtas. Dersom oppløsningen blir vedtatt vedtar det ekstraordinære årsmøtet hvordan de resterende eiendelene skal bli fordeles.</p>

<h2>§ 8 Medlemskap</h2>

<p><b>§ 8.1</b> Som medlem i Warpcrew regnes de som har betalt kontingent for det gjeldende året.</p>

<p><b>§ 8.2</b> Kontigentstørrelse og medlemskapstyper vedtas av styret.</p>

<p><b>§ 8.3</b> Alle arrangementer arrangert av Warpcrew er lukkede arrangementer, det vil si kun for medlemmer. Dersom en person kjøper billett til et arrangement uten å være medlem må personen samtidig melde seg inn i Warpcrew, dette skal det opplyses nøye om i betingelsene for salg av billettene. Billettprisen inkluderer da medlemskapet.</p>

<p><b>§ 8.4</b> Medlemsskap i Warpcrew er obligatorisk for alle med tillitsverv. Kontingenten må betales inn i løpet av første kvartal det året man har et verv.</p>

<h2>§ 9 Medlemskap i andre foreninger</h2>

<p>Warpcrew er tilsluttet den nasjonale organisasjonen Hyperion og er bundet av Hyperion sine vedtekter.</p>
